---
title: "chapter1.2" 
format: html 
editor: visual 
---

---
title: "Психометрика і важливість психологічних вимірювань" 
output: html_notebook 
---

## Спостережувана поведінка та неспостережувані психологічні атрибути

Люди використовують багато видів інструментів для вимірювання спостережуваних властивостей фізичного світу. Наприклад, якщо ви хочете виміряти довжину шматка деревини, то ви можете використати рулетку. Люди також використовують різні інструменти для вимірювання властивостей фізичного світу, які неможливо безпосередньо спостерігати. Наприклад, годинники використовуються для вимірювання часу, а вольтметри використовуються для вимірювання зміни напруги між двома точками в електричному колі. Аналогічно, психологи, педагоги та представники інших професій використовують психологічні тести як інструменти для вимірювання спостережуваних подій у фізичному світі. У поведінкових науках такими спостережуваними подіями зазвичай є певні поведінкові патерни, а для вимірювання поведінки зазвичай є дві причини. Іноді психологи вимірюють поведінку, тому що вона є цікавою як така (сама по собі). Наприклад, деякі психологи вивчали, як міміка впливає на сприйняття емоцій. Система кодування міміки (Facial Action Coding System або FACS; Ekman & Friesen, 1978) була розроблена, щоб дозволити дослідникам точно визначати рухи специфічних м'язів обличчя. Дослідники, які використовують FACS, можуть вимірювати точну «поведінку обличчя», щоб вивчити, які рухи обличчя людини впливають на сприйняття емоцій іншими людьми. У таких випадках дослідників цікавить сама міміка; вони не інтерпретують її як сигнали якогось глибинного психологічного процесу чи характеристик. Однак набагато частіше вчені-біхевіористи спостерігають за людською поведінкою для оцінки неспостережуваних психологічних атрибутів, таких як інтелект, депресія, знання, здібності, екстраверсія або вміння. У таких випадках вони визначають певний тип спостережуваної поведінки, який, на їхню думку, представляє конкретний не доступний для спостереження (латентний) психологічний атрибут, стан або процес. Потім вони вимірюють поведінку та намагаються інтерпретувати ці вимірювання з точки зору неспостережуваних психологічних характеристик, які, на їхню думку, відображаються в поведінці. У більшості, але не у всіх випадках, психологи розробляють психологічні тести як спосіб виокремити зразок поведінки, яка, на їхню думку, відображає глибинний психологічний атрибут. Наприклад, припустимо, що ми хочемо визначити, який з двох студентів, Сем чи Вільям, має кращу робочу пам'ять. Для цього ми повинні виміряти робочу пам'ять обох студентів. На жаль, немає відомого способу безпосередньо спостерігати робочу пам'ять — ми не можемо безпосередньо «бачити» пам'ять у голові людини. Тому ми повинні шукати щось, що ми можемо бачити (наприклад, певний тип поведінки) і що може вказувати на те, який об’єм робочої пам'яті має людина. Наприклад, ми можемо попросити студентів повторити серію чисел, представлених їм швидко. Якщо два студенти відрізняються за своїми результатами виконання цього завдання, тоді ми можемо припустити, що вони мають різну за величиною робочу пам'ять. Тобто, якщо ми спостерігаємо різницю в їхній поведінці, тоді ми інтерпретуємо її як виявлену різницю в їхній робочій пам'яті. Якщо Сем повторює більше чисел, ніж Вільям, тоді ми можемо зробити висновок, що робоча пам'ять Сема більша, ніж у Вільяма. Цей результат підштовхує нас до висновку — що спостережувана поведінка, кількість згаданих чисел, систематично пов'язана з неспостережуваним психічним атрибутом, робочою пам'яттю. Є кілька речей, на які слід звернути увагу щодо цієї спроби виміряти робочу пам'ять. По-перше, ми робимо висновок щодо неспостережуваного психологічного атрибута, спираючись на спостережувану поведінку. Тобто, ми припускаємо, що конкретна поведінка, яку ми спостерігаємо, відображає або розкриває робочу пам'ять. Якщо цей висновок є обґрунтованим, тоді ми скажемо, що наша інтерпретація поведінки має певний ступінь валідності. Хоча міра такої валідність під питанням, наша інтерпретація балів вимірювання є валідною за умови якщо оцінки вимірювання насправді вимірюють психічний стан або психічний процес, які, на нашу думку, вони і вимірюють. По-друге, щоб нашу інтерпретацію успішності «відтворення чисел» можна було вважати валідною, завдання відтворення має бути теоретично пов'язане з робочою пам'яттю. Не мало б теоретичного сенсу, наприклад, вимірювати робочу пам'ять, вимірюючи швидкість бігу Вільяма та Сема в забігу. У поведінкових науках ми часто робимо висновок відносно неспостережуваного психологічного атрибута виходячи зі спостережуваної поведінки. Тому вимірювання в психології часто, але не завжди, передбачає певний тип теорії, що пов'язує психологічну характеристику, процес або стан зі спостережуваною поведінкою, яка, як вважається, відображає диференціацію цього психологічного атрибуту. Це третя важлива особливість нашої спроби виміряти робочу пам'ять. Робоча пам'ять сама по собі є теоретичним поняттям. Вимірюючи робочу пам'ять, ми припускаємо, що робоча пам'ять — це більше, ніж плід нашої уяви. Психологи, педагоги та інші представники інших соціальних наук часто використовують теоретичні поняття, такі як робоча пам'ять, щоб пояснити відмінності в поведінці людей. Психологи називають ці теоретичні поняття гіпотетичними конструктами або латентними змінними. Це теоретичні психологічні характеристики, атрибути, процеси або стани, які неможливо безпосередньо спостерігати, і вони включають в себе: знання, інтелект, самооцінку, установки, потреби, пам'ять, риси особистості, депресію та увагу. Операції або процедури, які ми використовуємо для вимірювання цих гіпотетичних конструктів, або, якщо на те пішло, для вимірювання чого завгодно, називаються операційними визначеннями. У нашому прикладі кількість правильно відтворених чисел використовувалася як операційне визначення деякого аспекту робочої пам'яті, яка сама по собі є неспостережуваною гіпотетичною конструкцією. Не варто лякатися того факту, що психологи, педагоги та інші соціальні науковці покладаються на неспостережувані гіпотетичні конструкції для пояснення людської поведінки. Така залежність характерна для багатьох галузей науки. Вимірювання у фізичних науках, так само як і в поведінкових науках, часто включає в себе висновки про неспостережувані події, речі та процеси на основі спостережуваних подій. Наприклад, фізики пишуть про чотири типи «сил», що існують у всесвіті: (1) сильна взаємодія, (2) електромагнітна взаємодія, (3) слабка взаємодія та (4) гравітація. Кожна з цих сил невидима, але можна побачити їхній вплив на видимі події. Наприклад, об'єкти самі по собі не злітають у космос з поверхні нашої планети. Теоретично, сила тяжіння запобігає цьому. Фізики сконструювали обладнання, щоб створити можливості для спостереження за впливом цих сил на видимі явища. Фактично, обладнання використовується для створення сценаріїв, в яких можна вимірювати спостережувані явища, які, як вважається, спричинені невидимими силами. Звичайно, науки відрізняються за кількістю та характером неспостережуваних характеристик, подій або процесів, які цікавлять дослідників. Для деяких наук їх відносно небагато, тоді як для інших – більше. Деякі науки можуть мати міцну емпіричну основу для своїх неспостережуваних конструкцій (наприклад, гравітація), тоді як інші можуть мати слабку емпіричну основу (наприклад, заздрість до пеніса). Тим не менш, всі науки певною мірою спираються на неспостережувані конструкції, і всі вони оцінюють ці конструкції шляхом вимірювання деяких спостережуваних подій або поведінки.

## ПСИХОЛОГІЧНІ ТЕСТИ: ВИЗНАЧЕННЯ ТА ТИПИ

### Що таке психологічний тест?

За Кронбахом (1960), психологічний тест – це «систематична процедура для порівняння поведінки двох або більше людей» (с. 21). Як показано на рисунку 1.1, це визначення включає три важливі компоненти: (1) тести, які виокремлюють зразки поведінки, (2) зразки поведінки, що збираються певним систематичним (тобто чітким та стандартизованим) способом, і (3) тести, метою яких є виявлення відмінностей між людьми. Третій компонент можна було б модифікувати, щоб включити порівняння показників тих самих осіб у різні моменти часу або в різних ситуаціях, але в іншому – визначення цілком прийнятне, адже базується на кількох важливих особливостях.

![](рис1.png){fig-align="center"}

**Рисунок 1.1** Визначення психологічного тесту за Кронбахом, з трьома його ключовими компонентами

Однією з привабливих рис цього визначення є його узагальненість. Ідея тесту іноді обмежується підходом «папір-олівець», але психологічні тести можуть бути представлені в багатьох формах. Наприклад, опитувальник депресії–II Бека (BDI-II; Beck et al., 1996) – це досить традиційний тест «папір-олівець» з 21 пункту, призначений для вимірювання депресії. Люди, які проходять тест, читають кожне запитання, а потім вибирають відповідь з кількох запропонованих варіантів. Ступінь депресії людини оцінюється шляхом підрахунку кількості відповідей певного типу, які вони дали на запитання. BDI – це, безумовно, тест, але й інші методи систематичного відбору поведінки також є тестами. Наприклад, у лабораторних умовах дослідники просять учасників реагувати різними способами на чітко визначені стимули; учасників можуть попросити стежити за певною візуальною подією та реагувати, якомога швидше, натисканням клавіші відповіді. В інших лабораторних ситуаціях учасників можуть попросити зробити судження щодо інтенсивності стимулів, наприклад, звуків. За визначенням Кронбаха, це також тести.

Загальність визначення Кронбаха також поширюється на тип інформації, яку отримують за допомогою тестів. Деякі тести видають числа, що представляють величину певної психологічної характеристики, якою володіє людина. Наприклад, Національна оцінка освітнього прогресу США (NAEP; <http://nces.ed.gov/nationsreportcard/reading/whatmeasure.aspx>) використовує статистичні процедури для відбору тестових завдань, які, принаймні теоретично, дають дані, що можна проінтерпретувати як відображення обсягу знань або навичок, якими володіють діти в різних академічних сферах, наприклад, читанні. Інші тести дають категоріальні дані: людей, які проходять тест, можна розподілити на групи на основі їхніх відповідей на тестові завдання. Тест «Будинок-Дерево-Людина» (Burns, 1987) є прикладом такого тесту. Дітей, які проходять цей тест, просять намалювати будинок, дерево та людину. Малюнки оцінюються за певними характеристиками, і на основі цих оцінок дітей можна розподілити на групи (однак ця процедура може не бути «систематичною» за термінологією Кронбаха). У розділі 2 більш детально розглядаються типи даних, які отримують за допомогою психологічних тестів.

Ще однією надзвичайно важливою особливістю визначення Кронбаха є загальна мета психологічних тестів. Зокрема, тести мають ефективно порівнювати поведінку різних людей (*міжіндивідуальні відмінності*) або поведінку тих самих осіб у різні моменти часу або за різних обставин (*внутрішньоіндивідуальні* *відмінності*). Метою вимірювання в психології є ідентифікація та, якщоможливо, кількісна оцінка таких міжиндивідуальних або внутрішньоіндивідуальних відмінностей.Ця мета є фундаментальною темою всієї цієї книги, і ми будемо повертатися до неї в кожному розділі. Між- та внутрішньоіндивідуальні відмінності в результатах тестування сприяють варіабельності тестових балів, що є необхідним компонентом будь-якої спроби виміряти будь-яку психологічну характеристику.

### **Типи тестів**

Існує десятки тисяч психологічних тестів у вільному доступі (Educational Testing Service, 2016). Ці тести відрізняються один від одного за десятками різних параметрів, деякі з яких відображені в Таблиці 1.1.

**Таблиця 1.1.** Деякі ключові відмінності між психологічними тестами

| Відмінності                   | Приклади                                           |
|---------------------------|---------------------------------------------|
| Зміст                         | Здібності, досягнення, інтелект, особистість тощо  |
| Очікувана відповідь           | Відкрита або закрита                               |
| Метод організації             | Індивідуальний або груповий                        |
| Використання                  | Критерійно-орієнтовані або нормо-орієнтовані       |
| Тривалість                    | Швидкісні тести або тести продуктивності           |
| Значення терміна «індикатори» | Рефлексивний/ ефектний або формувальний/ причинний |

Наприклад, тести можуть відрізнятися за змістом: існують тести досягнень, тести на здібності, тести на інтелект, тести особистості, опитування ставлення тощо. Тести також відрізняються за типом очікуваної відповіді: існують **тести з відкритими питаннями**, в яких люди можуть відповідати на тестові питання, висловлюючи все, що вони хочуть, у відповідь на питання тесту, а також існують **тести із закритими питаннями**, які вимагають від людей відповідати на питання, вибираючи серед альтернативних відповідей, наданих у тесті. Тести також відрізняються за методами їх проведення. Деякі з них проводяться індивідуально, коли дослідник проводить тест тільки з одним учасником тестування в одну одиницю часу. Інші тести можуть проводитися з кількома людьми одночасно.

Ще одна важлива відмінність стосується передбачуваної мети тестових балів. Психологічні тести часто класифікуються як *критеріально-орієнтовані* (також відомі як орієнтовані на область) або *нормативно-орієнтовані* (Glaser, 1963). **Критеріально-орієнтовані тести** найчастіше використовуються в ситуаціях, коли необхідно прийняти рішення щодо рівня навичок людини. У таких випадках встановлюється пороговий тестовий бал, який розділяє людей на дві групи: (1) ті, хто перевершив порогову оцінку і (2) ті, чий бал не досяг порогу. На відміну від цього, **нормативно-орієнтовані** зазвичай використовуються для порівняння тестового балу людини з балами **референтної** **вибірки або нормативної вибірки**. Референтна вибірка тесту – це, як правило, така вибірка що є репрезентативною для деякої ширшої популяції людей. Таким чином, тестовий бал людини можна порівняти з балами, отриманими від людей у ​​референтній вибірці, що скаже нам, наприклад, про те, чи має ця особа вищий чи нижчий бал, ніж «середня людина» (і наскільки вищий чи нижчий) у відповідній популяції. Бали за нормативно-орієнтованими тестами можуть бутицінними, коли референтна вибірка є репрезентативною для деякої популяції, коли відповідна популяція чітко визначена, і коли людина, яка тестується, є членом відповідної популяції. В принципі, жодна з цих проблем не виникає при оцінці балу за критеріально-орієнтованим тестом.

На практиці різниця між нормативно-орієнтованими та критеріально-орієнтованими тестами часто розмита. Критеріально-орієнтовані тести завжди «нормовані» в певному сенсі. Тобто, порогові бали критеріїв не визначаються випадковим чином. Пороговий бал буде пов'язаний з критерієм рішення, заснованим на деякому стандартному або очікуваному рівні продуктивності людей, які можуть пройти тест. Більшість з нас проходили письмові тести на водійські права. Це критеріально-орієнтовані тести, оскільки людина, яка складає тест, повинна отримати оцінку, яка перевищує деяку заздалегідь визначену межу. Питання в цих тестах тестах підібрані таким чином, щоб середня людина, яка прагне отримати кваліфікацію керувати автомобілем, мала хороший шанс відповісти на достатню кількість питань, щоб пройти тест.

Різниця між критеріально- та нормативно-орієнтованими тестами ще більше розмивається, коли нормативно-орієнтовані тести завжди в певному сенсі «нормовані». Тобто пороговий бал критерію не визначається випадковим чином. Порогова оцінка буде асоціюватися з критерієм прийняття рішення на основі певного стандарту або очікуваного рівня продуктивності людей, які проходять тест. Більшість із нас складали письмові іспити на отримання водійських прав. Це критеріальні тести, тому що особа, яка проходить тест, повинна отримати бал, який перевищує деяку заздалегідь визначену межу. Питання до цих тестів були підібрані таким чином, щоб людина, яка має середньостатистичну кваліфікацію водіння, мала хороші шанси відповісти на достатню кількість питань, щоб пройти тест. Різниця між тестами, орієнтованими на критерії, і тестами, орієнтованими на норми, ще більше розмивається, коли бали з нормативно-орієнтованих тестів використовуються як порогові бали. Вищі навчальні заклади можуть висувати мінімальні вимоги до балів SAT або ACT (American College Testing) для вступу або отримання різних типів стипендій. Державні школи використовують порогові показники тестів на інтелект, щоб розділити дітей на групи. У деяких випадках використання результатів нормативно-орієнтованих тестів може мати наслідки для життя чи смерті, як зазначалося на початку цього розділу. Незважаючи на проблеми з розмежуванням критеріально-орієнтованих та нормативно-орієнтованих тестів, існують дещо різні методи, що використовуються для оцінки якості критеріально-орієнтованих та нормативно-орієнтованих тестів (Kane, 1986; Popham & Husek, 1969).

Наявна ще одна загальна відмінність: *швидкісні тести* або *тести продуктивності*. **Швидкісні тести** – це тести для проходження яких відводиться певна кількість часу. Загалом, від людей, які проходять такий тип тесту, не очікується, що вони пройдуть весь тест за відведений час. Швидкісні тести оцінюються через підрахунок кількості питань, на які було дано відповідь у відведений час. Передбачається, що існує висока ймовірність того, що на кожне питання буде дано правильну відповідь; кожне з питань у швидкісному тесті має бути приблизно однакової складності. На відміну від цього **тести продуктивності**, відповідно, не мають часових обмежень для надання відповідей, але так само оцінюються шляхом підрахунку кількості наданих правильних   відповідей. Тут тестові завдання повинні мати різний рівень складності, якщо бали за цими тестами використовуються для розрізнення людей за психологічною ознакою, що нас цікавить. Як і у випадку з розрізненням між критеріально-орієнтованими тестами та нормативно-орієнтованими тестами, майже ті ж методи використовуються для оцінки якості швидкісних тестів та тестів продуктивності (Angoff, 1953; Cronbach & Warrington, 1951).

Варто зазначити, що більшість процедур, описаних у цій книзі, стосуються головним чином балів, заснованих на так званих **рефлексивних (або ефектних) індикаторах** (Bollen & Lennox, 1991). Наприклад, до такого роду відносяться оцінки за тестами інтелекту чи особистості. Відповіді людини на тест інтелекту зазвичай сприймаються як такі, що відображають її фактичний рівень інтелекту. Тобто гіпотетичний конструкт (інтелект) частково визначає відповіді людини на питання тесту інтелекту, і ці відповіді розглядаються як «індикатори» конструкту. Такі тести дуже поширені в психології. Однак існують інші типи балів на основі так званих **формувальних (або причинних) показників**. Соціоекономічний статус (СЕС) є класичним прикладом. Ви можете оцінити СЕС людини кількісно шляхом поєднання таких «показників» як її дохід, рівень освіти та професійний статус. У цьому випадку вказані показники не розглядаються як такі, що «викликані» за допомогою СЕС людини.  Натомість, показники СЕС, частково, і є тим, що визначає сам СЕС. Повноцінне обговорення відмінностей між формувальними/ ефектними та рефлексивними/ причинними оцінками – або корисності такої передбачуваної відмінності – виходить за рамки цього розділу (зацікавлених читачів направляємо до Bollen & Diamantopoulos, 2017a, 2017b; Bollen & Lennox, 1991; Diamantopoulos & Winklhofer, 2001; Edwards, 2011; Edwards & Bagozzi, 2000; Hardin, 2017; Howell et al., 2007; MacKenzie et al., 2005; Markus, 2018; Myszkowski et al., 2019; Rhemtulla et al., 2020). Мета тут полягає лише в тому, щоб відзначити існування цієї важливої відмінності та визнати, що ця книга зосереджена на тестових балах, отриманих з рефлексивних/ ефектних індикаторів – як це типово для більшості тестів та вимірювань, що використовуються в психології.

Коротка примітка щодо термінології: Кілька різних термінів часто використовуються як синоніми слова *тест.* Слова *вимірювання*, *інструмент*, *шкала*, *опитувальник*, *батарея*, *графік* та *оцінювання* використовувалися в різних контекстах та різними авторами як синоніми слова *тест.* У цій книзі тести іноді називатимуться інструментами, а іноді вимірюваннями. Слово *батарея* стосуватиметься *комплексних тестів, тобто тестів, які призначені для спільного проведення, але* *необов'язково* розроблені для вимірювання однієї психологічної ознаки. Слово *вимірювання* може використовуватися як дієслово, як у реченні «BDI (опитувальник депресії Бека) був розроблений для з метою *вимірювання* депресії.» Це слово також часто використовують як іменник, як у реченні «BDI — це хороше *вимірювання* депресії.» У цій книзі використовуватимуться обидві форми даного терміна, тому варто покладатися на контекст, щоб зрозуміти його значення.
